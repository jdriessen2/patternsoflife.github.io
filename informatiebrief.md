---
layout: page
title: POLL Informatiebrief
permalink: /informatiebrief/
translate:
  en: /
---

	
Met deze informatie willen we je vragen of je wilt deelnemen aan wetenschappelijk onderzoek naar de patroonintake. Dit onderzoek is onderdeel van het project _'Patterns of Life'_. Meedoen zal altijd vrijwillig zijn en je kunt op ieder moment besluiten om te stoppen met het onderzoek.

Hieronder lees je om wat voor onderzoek het gaat. Je leest wat de voordelen van het onderzoek zijn en wat de nadelen zouden kunnen zijn. Zou je deze informatie willen doorlezen voordat je beslist of je mee wilt doen met het onderzoek? Als je mee wilt doen, dan kun je in de Polly App aangeven dat je toestemming geeft voor deelname aan wetenschappelijk onderzoek. Heb je na het lezen van deze informatie nog vragen over deelname? Mail dan naar ___polly@psyq.nl___. We vinden het belangrijk dat al onze deelnemers goed worden geïnformeerd.

### Opdrachtgevers

Dit onderzoek is opgestart door de Parnassia Groep. De onderzoekers zijn psychologen, psychiaters en onderzoekers. We voeren het onderzoek uit in verschillende GGZ-instellingen die horen bij de Parnassia Groep.

### Patterns of Life

Dit onderzoeksproject heeft de naam '_Patterns of Life_'. We zijn dit project begonnen omdat we de manier waarop de problemen van een patiënt wordt bepaald willen verbeteren. Dat doen we bijvoorbeeld door minder in hokjes te denken en meer aandacht te geven aan het verhaal van de patiënt. Omdat we meer willen weten over de kwaliteit van de Patroon Intake en de vragenlijst die bij de intake hoort, zijn we dit onderzoek gestart. Voor dit onderzoek hebben we de gegevens van de Patroon Intake en de antwoorden op de vragenlijsten in de Polly App nodig. Met deze gegevens kunnen we onderzoeken of de Patroon Intake de problemen van patiënten beter in kaart kan brengen. Daarnaast willen we onderzoeken of we met deze gegevens beter kunnen inschatten hoeveel zorg een patiënt nodig heeft. Door problemen beter in kaart te brengen en beter in te kunnen schatten hoeveel zorg een patiënten nodig hebben, verwachten we dat we patiënten beter en effectiever kunnen behandelen.

### Verloop van het onderzoek

#### _Hoe lang duurt het onderzoek?_
Dit onderzoek maakt vooral gebruik de gegevens die tijdens de Patroon Intake worden verzameld. Deze gegevens bestaan vooral uit de antwoorden op de vragenlijsten in de Polly App en de patronen in de Patroonverkenner. Als je deze vragenlijsten nog niet hebt ingevuld, dan duurt het invullen ervan ongeveer 1,5 uur. Na één jaar nodigen wij je uit om de vragenlijsten voor een tweede keer in te vullen. Deze tweede keer bevat enkele extra vragen, en zal ongeveer 2 uur duren.

Bij één op de tien deelnemers bestaat er een kans dat we je contact met je opnemen om te vragen of je de vragenlijst in de Polly App binnen één week na de Patroon Intake nogmaals zou willen invullen voor een betrouwbaarheidsonderzoek, of om te vragen of er een belangrijke ander is (kennis, familie, vriend) met wie wij contact mogen opnemen met de vraag of diegene de vragenlijst over jou zou willen invullen. We zullen je hier verder over informeren indien wij contact met je opnemen, en je kunt dit verzoek ten alle tijden weigeren. Wij zullen nooit anderen benaderen zonder jouw toestemming.

#### _Wat is er anders dan bij gewone zorg?_

Wanneer je meedoet aan dit onderzoek zal er bijna niets anders zijn dan bij gewone zorg. Je zult dezelfde behandeling krijgen. Het belangrijkste verschil met gewone zorg is dat we je vragen om extra vragenlijsten in te vullen.

### Afspraken

We willen graag dat het onderzoek goed verloopt. Daarom willen we een paar afspraken maken, namelijk:
- _Je vult de vragenlijsten helemaal in volgens de uitleg._
- _Je beantwoordt alle vragen op de vragenlijst zo eerlijk mogelijk._
- _Je vult de vragenlijst één jaar later voor een tweede keer in._

Het is vooral belangrijk dat je alle vragenlijsten helemaal invult en dat je de vragen eerlijk beantwoordt. Anders kunnen we jouw antwoorden niet gebruiken dit onderzoek.

### Voordelen en Nadelen
Meedoen aan onderzoek heeft voordelen en nadelen. Hieronder zetten we de voordelen en de nadelen op een rij. Denk hier goed over en praat er met anderen over wanneer je vragen hebt:

#### _Voordelen_

- _Jouw antwoorden op de vragenlijst kunnen ervoor zorgen dat we nieuwe dingen leren kennen die je moeilijk vindt. Deze informatie helpt om jouw behandeling beter op jouw problemen aan te laten sluiten. Op die manier kun je beter en sneller worden geholpen._

#### _Nadelen_

- _Er zijn zo goed als geen nadelen, behalve dat het invullen van de vragenlijsten extra tijd kost._

### Beëindiging van het onderzoek

We vragen iedereen die meedoet aan het onderzoek om de vragenlijsten één jaar later nog een keer in te vullen. Daarna zal het onderzoek stoppen. Er zijn nog meer situaties waarin het onderzoek zou kunnen stoppen. Namelijk:

- _Je wilt zelf stoppen met het onderzoek. Dat mag op ieder moment. Laat dan de onderzoeker weten dat je wilt stoppen met het onderzoek. Je hoeft er niet bij te vertellen waarom je wilt stoppen. Je behandeling zal niet veranderen._
- _De onderzoeker denkt dat het beter voor je is om te stoppen met het onderzoek._
- _Een van deze organisaties besluit dat je moet stoppen:_

    - _De Parnassia Groep._
    - _De GGZ-instelling waar wordt behandeld._
    - _De overheid._
    - _De medisch-ethische commissie die het onderzoek beoordeelt._

#### _Wat gebeurt er als je stopt met het onderzoek?_

Wanneer je stopt het met onderzoek, dan zullen de onderzoekers geen gegevens meer verzamelen. Alleen de gegevens die tot dat moment zijn verzameld zullen worden gebruikt in het onderzoek.

### Na het onderzoek

_Krijg je de resultaten van het onderzoek?_

We zullen jouw antwoorden op de vragenlijsten blijven gebruiken voor het doel van het onderzoek. Wanneer je na het onderzoek nog in behandeling bent, dan kun je het resultaat van jouw antwoorden op de vragenlijsten bespreken met jouw behandelaar. Wanneer je na het onderzoek niet meer in behandeling bent, dan is het mogelijk om de resultaten van het onderzoek te bespreken met de huisarts.

### Jouw Privacy

Als je mee doet met het onderzoek, dan geef je ook toestemming om jouw gegevens te verzamelen, te gebruiken en te bewaren.

#### _Welke gegevens bewaren we?_
- _Je persoonlijke gegevens_
- _Je antwoorden op de vragenlijsten_

_Waarom verzamelen, gebruiken en bewaren we jouw gegevens?_

We hebben jouw persoonlijke gegevens en jouw antwoorden nodig om de vragenlijst verder te ontwikkelen. Daarom willen we jouw gegevens en jouw antwoorden op de vragenlijst verzamelen en bewaren. Hiervoor vragen wij in deze brief om jouw toestemming.

#### _Hoe beschermen we jouw privacy?_

We vinden het belangrijk om jouw privacy te beschermen. Daarom slaan we al jouw persoonlijke gegevens op met een code. De sleutel van deze code zal worden bewaard op een veilige plek binnen het onderzoekscentrum. Vanaf dat moment zullen we alleen nog maar die code gebruiken als we jouw gegevens nodig hebben. Dat betekent dat niemand zal weten dat deze gegevens bij jou horen.

#### _Wie kunnen jouw gegevens zien?_

De enige manier om erachter te komen welke gegevens bij jou horen, is door de sleutel van jouw code te gebruiken. Deze sleutel slaan wij veilig op. Het kan gebeuren dat iemand moet controleren of de onderzoekers het onderzoek goed uitvoeren. Personen die deze controle doen zijn:
- _Mensen die beoordelen of het onderzoek volgens de regels verloopt._
- _Iemand die controleert of het onderzoek wel veilig is._
- _Iemand van de Inspectie Gezondheidszorg en Jeugd._

Soms is het nodig dat deze controleurs jouw gegevens moeten bekijken om te beoordelen of alles goed verloopt. Om jouw gegevens te bekijken hebben deze controleurs de sleutel van jouw code nodig. Wij geven deze sleutel nooit zomaar weg. Daarom zullen we altijd eerst aan jou vragen of deze controleurs jouw gegevens mogen zien. Pas nadat je goedkeuring hebt gegeven krijgen zij van ons de sleutel van jouw gegevens. Na de controle zullen we jouw gegevens meteen weer beveiligen en slaan we de sleutel van jouw code weer veilig op. Iedereen die jouw gegevens heeft gezien is verplicht om dat geheim te houden.

#### _Hoelang bewaren we jouw gegevens?_

We zullen de sleutel van jouw gegevens maximaal5 jaar bewaren. Daarna zal de sleutel worden vernietigd. Na het vernietigen van de sleutel kunnen we jouw gegevens nog wel blijven gebruiken, maar we kunnen er nooit meer achter komen dat deze gegevens bij jou horen.

#### _Wat gebeurt er bij onverwachte ontdekkingen?_

Tijdens het onderzoek kunnen we toevallig iets vinden dat belangrijk is voor jouw gezondheid of voor de gezondheid van anderen. De onderzoeker zal dan contact zoeken met jouw behandelaar. Deze behandelaar zal met je bespreken wat er moet gebeuren. Met dit formulier geef je toestemming dat je behandelaar mag worden geïnformeerd.

#### _Kun je stoppen dat je gegevens worden gebruikt in dit onderzoek?_

Ja, je kunt op elk moment zeggen dat we jouw gegevens niet meer mogen gebruiken. We zullen dat in de toekomst niet meer doen. Maar let op: als we jouw gegevens al een keer hebben gebruikt voor het onderzoek, dan kunnen we dat niet meer terugdraaien.

#### _Meer weten over privacy?_

Voor algemene informatie over jouw rechten bij het verwerken van jouw persoonsgegevens kun je de website van de Autoriteit Persoonsgegevens bezoeken: [_autoriteitpersoonsgegevens.nl_](http://www.autoriteitpersoonsgegevens.nl/).

Heb je vragen over je rechten? Of heb je een klacht over de verwerking van jouw persoonsgegevens? Neem dan contact op met degene die hiervoor verantwoordelijk is. Voor dit onderzoek is dat de commissie wetenschappelijk onderzoek van de Parnassia Groep.

Bij vragen of klachten over je privacy kun je contact opnemen met de functionaris voor de gegevensbescherming van PsyQ, of je dient een klacht in bij de Autoriteit Persoonsgegevens.

### Eigen Kosten

Voor dit onderzoek hoef je niets extra's te doen waarvoor je moet betalen. Meedoen kost geen geld.

### Verzekering

Wanneer je meedoet aan dit onderzoek loop je geen extra risico's. Daarom hoeft de Parnassia Groep geen extra verzekering voor je af te sluiten.

### Bericht aan behandelaar

We zullen jouw behandelaar een e-mail sturen om te vertellen dat je meedoet aan dit onderzoek. Dat is nodig om de resultaten van het onderzoek te kunnen bespreken. Wanneer je het niet goed vindt dat we contact opnemen met jouw behandelaar, dan kun je niet meedoen met dit onderzoek.

### Overige vragen

Als je verder nog vragen hebt over dit onderzoek, dan kun je contact opnemen met de onderzoeksleiders. Dat zijn:
- _Drs. Jim Driesen_
- _Dr. Rutger Goekoop_
- _Dr. David van den Berg_

De onderzoekers kunnen worden benaderd via het emailadres ___polly@psyq.nl___.

### Toestemming geven

Neem de tijd om rustig na te denken over dit onderzoek. Wanneer je weet of je mee wilt doen of niet, dan kun je dat opgeven tijdens het registeren van Polly, of onder 'profiel' --> 'mijn toestemmingen wijzigen'. Hier kun je tevens je toestemming op elk moment intrekken.